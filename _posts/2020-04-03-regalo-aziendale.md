---
layout: post
title: Regalo aziendale
category: notizie
---
Ricordate la crisi finanziaria iniziata nel 2007 e deflagrata nel 2009? Quella che ha fatto andare in default interi paesi e che ha lanciato la stagione dell'austerità? Quella che dicono essere stata nulla in confronto a quanto ci aspetta ora, anno del signore 2020, ai tempi della peste?  
  
Il settore produttivo era messo in ginocchio, le aziende chiudevano o delocalizzavano la produzione e i dipendenti venivano licenziati in massa. I media andavano a nozze con le [notizie provenienti d'oltralpe](https://www.corriere.it/esteri/09_aprile_16/manager_sequestrati_francia_5d2476de-2aab-11de-a92d-00144f02aabc.shtml?refresh_ce-cp): alcuni francesi occupavano il posto di lavoro prendendo in ostaggio i manager per ottenere misure e condizioni migliori.

Ne cavai *Regalo aziendale*, un racconto che inviai al concorso letterario *Lama e trama*. Vinse il secondo premio e venne [pubblicato in antologia](https://www.ibs.it/lama-trama-2010-narrazioni-in-libro-vari/e/9788883724886). La sera della premiazione conobbi alcuni degli scrittori membri della giuria o del comitato organizzativo, come [Elisabetta Bucciarelli](https://www.elisabettabucciarelli.it/l), Diana Lama, Alberto Custerlina e [Antonio Paolacci](https://antoniopaolacci.blogspot.com/). Mi diedero grandi consigli, alcuni dei quali ampiamente disattesi (Alberto: "Rileggi ad alta voce i tuoi dialoghi"; Elisabetta: "Inisti e scrivi ogni giorno") e cercarono di sciogliermi l'imbarazzo di dosso. Ero e mi sentivo un pesce fuor d'acqua. Fu una gran serata. 

*Regalo aziendale* è un racconto pulp, sboccato e fuori controllo. Potete scaricarlo e leggerlo gratuitamente a [questa pagina](/assets/racconti/regalo aziendale.pdf), mentre [qui](/racconti) trovate altre cose che ho scritto.
