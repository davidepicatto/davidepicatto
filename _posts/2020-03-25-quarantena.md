---
layout: post
title: Quarantena
---
Nel 2007 scrissi _[Il pistolero](/assets/racconti/il pistolero.pdf)_. 

Avevo già tentato altri racconti, ma nessuno meritava di essere letto. In questo caso però la faccenda era diversa. Le budella non mi si contorcevano per l'imbarazzo e la vergogna di averlo scritto come accadeva regolarmente con quelli precedenti.   

Lo passai a qualche amico.  

Incredibilmente, piacque.  

Lo caricai online, su un sito di self publishing che all'epoca andava alla grande, [lulu.com](https://www.lulu.com). Venne letto da un po' di gente. Ricevetti commenti, consigli, email. Ci fu qualcuno che lo aveva stampato e appeso in ufficio. La cosa mi diede coraggio.

Continuai a scrivere. Senza ossessione, senza continuità, con ben poco successo. La vergogna come filtro, partecipai a premi letterari, pubblicai in antologia, liberai molto materiale sul web. 

Da allora sono passati tredici anni, troppi dei quali sabbatici. Oggi, con la scusa della quarantena, ho deciso di fare le pulizie, il senso preciso della vergogna come ramazza. Leggere quanto scritto, eliminare i racconti che non funzionano più, rivedere gli altri e man mano pubblicarli [qui](/racconti).  

E _[Il pistolero](/assets/racconti/il pistolero.pdf)_? È invecchiato bene o è diventato aceto? L'uomo a piedi può ancora raggiungere l'uomo a cavallo? 
